---
title: (2024) Parthenope
description: La vertigine della giovinezza
tags: [drama, it, "2024"]
date: 2024-11-03
---

Le prime boccate di vita di **Parthenope** sono sapide, un parto
in mare aperto, tra le onde che si infrangono sulla costa
della sua città omonima.

Stacco. Brezza fra le tende.

È già nel pieno della sua giovinezza Parthenope, ha in dote
una spiccata capacità di entrare in contatto con le persone.
Un gran sorriso, capelli mossi e occhi curiosi.

Ma non le basta, vuole saperne di più sull'uomo, è giovane,
pretende risposte senza saper formulare domande. Studia
antropologia ed entra in sintonia con il professore
ordinario.

> Cos'è l'antropologia professore?

> L'antropologia è **vedere** Parthenope, ma è difficilissimo.
> Perché è l'ultima cosa che si impara quando inizia a mancare
> tutto il resto.

![parthenope](/parthenope.jpg)

La **vertigine** della giovinezza, quando di colpo si passa
dall'età dell'estetica a quella dell'etica. Un dondolio
precario su quell'infame ringhiera a **strapiombo** sui
faraglioni di Capri.

Stacco. _Era già tutto previsto_ di Cocciante, dissolvenza
sul mare.
